	Reprezentat în literatura europeană, în special de mari poeți, - V. Hugo, A. de Lamartine, Byron, Shelly, Novalis, Pushkin, Leopardi, Goethe, -- Romantismul revoluționeaza, la mijlocul secolului al nouăsprezecelea, literatura și artele, corelându-le cu sufletul „bolnav”, dezechilibrat al omului acestui timp. Dacă clasicismul contura o sensibilitate pusă sub semnul rațiunii, al seninătății și al echilibrului, în romantism temperamentul artistic se exprimă prin sensibilitate excesivă, prin imaginație debordantă, prin elanuri titanice; contradicțiile sufletului romantic: melancolia și ironia, sentimentalitatea și sarcasmul, scepticismul, blazarea si revolta, atitudinea paseistă, de refugiu în trecut, sau dimpotrivă, profetismul mesianic conferă trăirii intensitate, patos, ardoare. Evazionismul este atitudinea care definește raportul romanticului cu realitatea, slaba lui aderență la prezent prin intermediul fanteziei, romanticul se refugiază în „universuri compensative”: natură, iubire, vis trecut(amintire, istorie) -- acestea fiind, totodată și mari teme romantice eliberând artele de constrângerea normelor clasicismului, romantismul îmbogățește literatura e uropeană nu numai cu aceste noi domenii ale sensibilitații, ci și cu specii literare noi hibride: nuvela, drama, poemul romantic. Așezat sub forța fanteziei, actul creator devine expresia libertății, a sentimentului, a imaginației. 
	Spre deosebire de romantismul european, cel românesc nu se opune clasicismului, „nu are caracter de revoluție estetică”. Instalat în perioada pașoptistă, romantismul   nostru e anunțat de articolul programatic „introducție” publicat în primul număr al revistei „Dacia literară”. Coabitarea romantismului cu clasicismul e evidentă in creația multora dintre pașoptiști, de la Vasile Alecsandri, Grigore Alexandrescu, Gheorghe Asaki, Ion Heliade Rădulescu. Aceeași atutudine tolerantă se regăsește și in etapa romantismului plenar reprezentat de creația eminesciană dinspre finalul secolului al nouăsprezecelea. În evoluția sa, romantismul românesc se prelungește în forme epigonice și în primele două decenii ale secolului XX, prin curentul Sămănătorist. 

	Anunțat în articolul „direcția nouă în poezia și proza românească”, de Titu Maiorescu, mentorul Junimii, Mihai Eminescu pare a avea încă de la debut această însușire a romantismului românesc: disciplinarea temperamentului excesiv romantic prin supunerea, acceptarea rigorilor clasice: „om al timpului modern”, Mihai Eminescu e „blazat în cuget”, „iubitor de antiteze cam exagerate”, dar are și „înțelegerea artei antice”
	Dialogul celor două curente rivale, romantism și clasicism -- este evidențiat nu numai in numeroasele sonete scrise de poet, ci și în „Glossă”, marea capodoperă de maturitate. 
	Romanticul Eminescu se supune celui mai rigid si mai constrângător „limbaj obligat”, cel al speciei cu formă fixă celei mai dificile, glosa. Specie gnomică și didactică cultivată în lirica spaniolă medievală, glosa îl constrânge pe poet la o versificație de mare virtuozitate: o primă strofă temă este urmată de același număr de strofe câte versuri are strofa tema, fiecare din aceste strofe, încheindu-se în refren cu câte un vers preluat din prima strofă. În cazul capodoperei eminesciene, tiparul metric este și mai constrângător: strofa temă (octavă) are opt versuri, versurile au măsura de opt silabe, iar după corpul poetic alcătuit, evident, din opt strofe, urmează „strofa-oglindă” (Perpessicius) alcătuită din versurile în ordine inversă ale primei strofe. Se obține astfel un discurs poetic închis circular în care primul vers este și ultimul: „vreme trece, vreme vine” fapt și mai surprinzător, Eminescu se folosește de tirmul trohaic, specific liricii populare românești dar niciodată prezent în lirica cultă; acest ritm asigura cadența versurilor devenind perfect potrivit conținutului filozofic. 
