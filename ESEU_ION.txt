	ROMANUL REALIST OBIECTIV, INTERBELIC: Liviu Rebreanu-Ion

	De estetica realismului se leagă marile realizări ale prozei europene din secolul al XIX-lea: Honore de Balzac, Stendhal, Gustave Flaubert, Tolstoi, Dickens vor constitui adevăratele repere pentru scriitorii români. La noi, realiștii întemeietori (Slavici, Caragiale, Creangă, Delavrancea) vor fi urmați, în perioada interbelică, de Rebreanu, Camil Petrescu, George Călinescu, Hortensia Papadat-Bengescu și, mai târziu, de Marin Preda. Coagulat la mijlocul secolului XIX, ca opoziție față de romantism, realismul este definit ca o estetică a ”mimesis-ului”, căci opera de artă devine o copie veridică a realului, iar artistul, strâns legat de realitate, se propune drept un observator atent al lumii din jur, un ”sociolog” care studiază moravurile unei societăți. Temele abordate de realiști: averea, parvenirea, familia, ipocrizia relațiilor sociale sunt ilustrate prin personaje ”produse ale mediului social”, tipice în împrejurări tipice.
	Considerat de către critica literară drept întemeietorul romanului românesc modern, Liviu Rebreanu rămâne un reper al perioadei interbelice, prin capodoperele sale,  ”Ion”, ”Răscoala”, ”Pădurea spânzuraților”. Opțiunea scriitorului pentru romanul ”de creație”, frescă socială, monumentală, este subliniată în articolul doctrinar ”Cred”, în care literatura este definită drept ”creație de oameni și de viață”, iar romancierul, un adevărat demiurg capabil să redea ”pulsația vieții”. 
	Primul roman publicat de Liviu Rebreanu, ”Ion”, este primit cu entuziasm de critica literară și considerat un eveniment, tocmai pentru că marchează desprinderea de viziunea romantică, idilică a sămănătoriștilor, asupra satului și a țăranului român. Anul 1920-anul apariției romanului-este considerat anul nașterii romanului românesc modern. 
	În articolul ”Mărturisiri”, este prezentat lungul proces al elaborării romanului: prima variantă datează din 1913 și este intitulată ”Zestrea”; în procesul genetic al romanului sunt evocate trei întâmplări reale, fără legătură între ele: sărutul pătimaș, dat pământului de către ”un țăran îmbrăcat în straie de sărbătoare”, ca unei ”ibovnice”; rușinea Rodovicăi, rămasă însărcinată cu cel mai neisprăvit băiat din sat; discuția pe care Liviu Rebreanu o are cu un tânăr țăran ”voinic, harnic, muncitor și foarte sărac”, Ion Pop al Glanetașului, din care ține minte tonul și patima cu care Ion rostește cuvântul ”pământ”. Nucleul epic rezultat din suprapunerea celor trei evenimente reale se va amplifică după 1916, când Liviu Rebreanu se stabilește la București. La puțin timp de la răscoala țăranilor din 1907, ecourile ei în presă și în dezbaterea politică a vremii îl fac pe scriitor să înțeleagă că problema pământului nu e specifică numai Ardealului, parte a Imperiului habsburgic, ci e ”însăși problema vieții românești”. Astfel, scriitorul proiectează o trilogie care să urmărească problema pământului în fiecare dintre provinciile istorice. Scriitorul realizează doar două romane: ”Ion” și ”Răscoala”, care sunt legate între ele prin unele personaje. Așadar, romanul ”Ion” devine fresca socială a Ardealului de la începutul secolului XX, de dinaintea Primului Război Mondial. O mare dificultate pe parcursul elaborării romanului o surmontează scriitorul în legătură cu personajul eponim: flăcăul ”șiret care printr-o înșelăciune vulgară ajungea ginerele unui țăran înstărit”, sugestiv doar pentru tipul realist al ”arivistului”, i se pare nesatisfăcător scriitorului care dorește să facă din el un simbol al ”pasiunii țăranului român pentru pământul pe care trăiește și moare”. Dimensiunea de frescă socială este atinsă prin completarea problematicii țărănești de către un al doilea plan epic, dedicat intelectualității românești și rezistenței sale în fața deznaționalizării provocate de opresivele instituții ale statului maghiar. 
	Acțiunea romanului ”Ion” se desfășoară în zona grănicierească a Năsăudului, zona natală a scriitorului, unele toponime fiind reale: Someș, Cluj, Bistrița, altele fiind ficționale: Pripas, Armadia, Jidovița. Strânsa legătură a ficțiunii cu realitatea se vede și din preluarea de către scriitor din realitate a unor figuri cu numele lor reale: Ion Pop al Glanetașului, preotul Belciug, notarul Stoessel. Familia Herdelea este o reprezentare ficțională a familiei scriitorului, iar personajul Titu chiar un alter ego al lui.
	Romanul are o structură circulară, la baza căreia se află simetria ”Începutului” și ”Sfârșitului”, primul și ultimul capitol al romanului. Cele două părți, ”Glasul pământului” și ”Glasul iubirii”, se alcătuiesc din împletirea firelor narative ale celor două planuri epice: viața țărănească și viața ”intelighenției” rurale, prin tehnica contrapunctului. Imaginea metaforică a drumului ce deschide, respectiv închide simetric romanul, subliniază ideea de ”viață eternă”, ca și pe cea a destinului individual contopit cu cel colectiv, asemenea unui râu. Urmărirea paralelismului destinelor, precum și a împletirii acestora va constitui substanța epică a romanului. Simetria celor două planuri este puternic evidențiată prin conflictul dintre Ion și Vasile Baciu, dublat de cel dintre preotul Belciug și învățătorul Herdelea, prin cele două căsătorii condiționate de zestre, cea a lui Ion cu Ana și cea a Laurei Herdealea cu teologul Pintea. Aceste elemente subliniază și mesajul romanului: situațiile de conjuntură și existența individuală sunt fenomene în spatele cărora este ascuns însuși miracolul vieții, văzut ca un fluviu uriaș în care se varsă fragmentele existențelor individuale. 
	Ca toți marii romancieri ai literaturii universale, Rebreanu concentrează întreaga colectivitate a satului Pripas într-o singură scenă, a horei. Jocul Someșana este nu numai o pagină etnografică memorabilă, prin descrierea portului popular, a pașilor specifici și a forței inepuizabile a dansului, ci și artificiul tehnic care îi permite scriitorului de a configura un supra-personaj, satul, și de a instala personajele în atmosferă. Astfel, pământul ”se hurducă de tropotele jucătorilor”, ”poalele  fetelor se bolbocesc”, ”flăcăii se îndârjesc”, dovada unei comunități pline de viață, în care instinctele vitale sunt aprige. Așezarea privitorilor reflectă relațiile sociale. Cele două grupuri ale bărbaților conturează la scară redusă imaginea satului: ”fruntașii”, primarul și chiaburii se feresc să intre în vorbă cu ”sărăntocii”. Se observă echivalența dintre lipsa pământului și lipsa demnității umane, a respectului celorlalți, fapt redat de atitudinea lui Alexandru Glanetașu: ”Pe de lături, ca un câine la ușa bucătăriei, trage cu urechea[…], dornic să se amestece în vorbă, sfiindu-se totuși să se vâre între bogătași”. Se anticipează, din această primă scenă a romanului, că lupta pentru dobândirea pământului va fi aprigă, tocmai pentru că statutul de proprietar asigură valoare umană, respectul celorlalți și locul de ”fruntaș” în ierarhia satului. În Pripas, ”a fi” depinde de ”a avea”.
	Conflictul principal al romanului se conturează încă de la horă, unde Ion se hotărăște să treacă peste ”glasul inimii”, s-o uite pe Florica văduvei lui Maxim Oprea și să-i sucească mințile Anei lui Vasile Baciu, atras de pământurile care urmează să-i revină ca zestre. Conflictul se va dezvolta ulterior, pe două coordonate: exterioară, dintre Ion și viitorul socru, și interioară, dintre ”glasul pământului” și ”glasul iubirii”, în sufletul tânărului țăran. Deși rămâne însărcinată, Ana nu-i va îndeplini în totalitate visul, pentru că Baciu este precaut și nu-i oferă drept zestre decât o parte din pământurile pe care le deține. Flăcăul nu se mulțumește cu puțin și astfel conflictul se adâncește, ca și prăpastia sufletească dintre el și Ana, cea care îl iubește sincer și nu e capabilă să își dea seama de scopurile meschine ale acestuia. 
	Nunta reprezintă momentul în care cele două ”glasuri” se întâlnesc din nou în plan psihologic. În sufletul flăcăului se naște o îndoială izvorâtă dintr-un sentiment de slăbiciune temporară, atunci când își dă seama că, împreună cu pământurile, trebuie să o ia și pe fata urâtă de lângă el, în timp ce Florica e mai frumoasă ca oricând. Determinat de suferința unicei sale fiice, Vasile Baciu se gândește la reconciliere și îi oferă lui Ion ceea ce râvnește, toate pământurile sale. Ajuns în posesia lor, tânărul își schimbă atitudinea față de săteni, arătându-și ostentativ triumful.
	Cea mai controversată scenă a romanului, cea a ”sărutării pământului”, ilustrează  apoteoza personajului principal care devine, în sfârșit, stăpânul tuturor pământurilor. Nevoia acută ”să simtă lutul sub picioare, să i se agațe de opinci, să-i soarbă mirosul, să-și umple ochii de culoarea lui îmbătătoare”, precum și ”pofta sălbatică să îmbrățișeze huma” subliniază  atitudinea lui de îndrăgostit, iubirea pătimașă pentru ”pământul-ibovnică”. Întâlnirea dintre Ion și pământul al cărui stăpân a devenit aduce cu sine o încărcătură pasională: ”îi râdeau ochii”, ”mirosul acru îi aprindea sângele”, locurile de pe care s-a topit zăpada arată ”ca o fată frumoasă care și-ar fi lepădat cămașa, arătându-și corpul gol, ispititor”. Scena este însă fisurată de prezența unor elemente funebre, anticipatoare: ”plăcere înfricoșată”, ”mănuși de doliu”, ”fior rece, amețitor”, ”își încrucișă brațele pe piept”, ”atingerea rece, dulceața amară”.
	Planul vieții micii intelectualități, la fel de dens epic, se constituie în jurul rivalității dintre Herdelea și Belciug pentru locul de casă, dar mai mult pentru autoritatea fiecăruia dintre ei în fața localnicilor. Disputa pentru supremație în rândul sătenilor se păstrează latent, izbucnind prin reproșuri și amenințări, urmate de o inevitabilă reconciliere. Fiica cea mai mare a lui Herdelea, Laura, deși este îndrăgostită de Aurel Ungureanu, se mărită cu George Pintea, pentru că acesta nu pretinde zestre; protestul ei inițial se stinge în resemnare, alături de viitorul preot. Titu Herdelea, fratele Laurei, este un tânăr cu înclinații artistice, aflat într-o permanenta căutare a sinelui. Neputând găsi împlinirea nici în plan social, nici în cel afectiv, părăsește Transilvania, traversând Carpații, în vederea croirii unui destin propriu. Finalul romanului aduce liniștea peste zbuciumul tuturor întâmplărilor, sintetizând meditativ dramele individuale care se corelează cu cele colective, exprimând de fapt clocotul vieții. Întocmai cum drumul iese din sat și se pierde ”în șoseaua mare și fără început”, destinele individuale fuzionează cu cele general-umane.
	Ion al Glanetașului este figura monumentală a romanului, simbol al unui sentiment: patima pentru pământ. Perseverența personajului trădează o voință puternică, pusă în slujba unui scop unic pentru atingerea căruia este nevoit să se folosească de cea care joacă, de la început până la sfârșit, rolul victimei: Ana. Drama vieții lui Ion nu rezultă din faptul că, fiind pus în situația de a alege între ”glasul pământului” și cel al iubirii, îl alege inițial pe cel dintâi, ci din faptul că protagonistul nu poate realiza o armonizare a celor două ”glasuri”. Într-o viziune realistă, în care destinul uman este condiționat de mecanismul social și de avere, drama eroului romanului se naște din neputința de a avea, în același timp, și iubirea și pământul. Figură monumentală, având și rol de ”axă solidă în jurul căreia masa amorfă se organizează”(Eugen Lovinescu), Ion nu este numai un parvenit, un ambițios însetat de pământ, un ”Julien Sorel valah”, ci și încarnarea exemplară a Țăranului român legat de pământul său printr-un copleșitor sentiment de iubire pătimașă. Această a doua dimensiune a personajului face scuzabile defectele lui omenești. Doi mari critici clasici, George Călinescu și Eugen Lovinescu, au opinii contrare privitoare la personaj:  ”Ion nu e însă decât o brută, căreia șiretenia îi ține loc de deșteptăciune. […] Nu din inteligență a ieșit ideea seducerii, ci din viclenia instinctuală, caracteristică oricărei ființe reduse”, afirmă G. Călinescu. Pentru criticul de la ”Sburătorul”, același personaj e pus sub semnul ”inteligenței suple” și al ”voinței imense”-atribute ale unui veritabil ”erou stendhalian”.
	Fără decor citadin, fără problematică ”intelectuală”, fără analiză psihologică, ”Ion” de Liviu Rebreanu a fost apreciat de către Eugen Lovinescu pentru masivitatea lui de ”frescă socială” și pentru obiectivitatea cu care este prezentat universul țărănesc. Romanul rebrenian aduce cu sine despărțirea de viziunea sămănătoristă, paseistă, lirică asupra satului și  a țăranului, impunând viziunea realistă, rece, detașată asupra acestor teme considerate proprii literaturii ”opincăriste”, sămănătorist-poporaniste.

