	Eseu - temă și viziunea reflectate într-o poezie modernistă/simbolistă lui 
			
			George Bacovia -- „Plumb”.


	Direcție culturală ce acoperă prima jumătate a secolului XX, atât în spațiul european, cât și în cultura română, modernismul este o orientare eterogenă, dificil de definit altfel decât ca având cultul noului; expresie în arte a liberalismului burghez, modernismul își datorează complexitatea derutantă multitudinii de curente, școli care îl compun: decadentism, simbolism, expresionism, ermetism, avangardă - aceasta din urmă, forma a modernismului extrem și, totodată, punct de disoluție a mișcării moderniste. Oricât de diferite sunt esteticile care îl compun, modernismul se recunoaște, în lirică, prin rafinamentul limbajului și al versificației, prin intelectualizarea emoției lirice, prin desentimentalizare, prin tensiunea, prin densitatea semantică a discursului poetic.
	În spațiul românesc, mișcarea modernistă se conturează în jurul revistei și al cenaclului „Sburătorul”, conduse de Eugen Lovinescu. Aceluiași critic i se datorează și legitimarea teoretică a modernismului românesc, într-un context cultural dominat de curentele direcției tradiționaliste (Sămănătorism, Poporanism, Gândirism). Teoreticianul modernismului românesc își elaborează „teoria sincronismului/a imitației” pe care o dezvoltă într-un amplu studiu de sociologie a culturii, „Istoria civilizației române moderne”. Pentru prima dată, imitarea modelelor culturale occidentale este văzută ca „factor de progres” și cale de sincronizare a culturii române cu „spiritul veacului”. Eugen Lovinescu consideră că tradiționalismul este o formă reacționară de inadecvare la realitățile moderne, o utopie și o formă de izolare a culturii și literaturii române.
	Simbolismul, primul curent al direcției moderniste, născut în jurul anului 1880, în cercurile „poeților blestemați”, „decadenți” francezi, (și anunțat de Jean Moreas în titlul articolului „Un manifest literar: Simbolismul”, publicat în Suplimentul literar al revistei „Le Figaro”) dă naștere conceptului modern de poezie. Acestui curent i se datorează conceptul de „poezie pură” și o adevărată revoluție estetică, reprezentată de intrarea categoriilor estetice negative - urâtul, morbidul, bizarul, satanicul - în poezie (estetica urâtului). Pornind de la aceeași bază filozofică  idealistă ca și romantismul, simbolismul contestă sensibilitatea și retorica romantice și cere distanțarea poeziei de „mimesis”; îndemnul lui Baudelaire (care cere poeziei să „o rupă cu cultul neghiob al naturii neepurate”) și cel al lui Verlaine („Luați retorica și suciți-i gâtul! Poezia este muzică, muzică înainte de orice”) devin principii ale poeziei simboliste. Poeții moderni se distanțează de mimesis, transformă poezia într-un instrument de cunoaștere metafizică și așază obiectul poetic în „L'Au Dela/Dincolo”. Cultivând starea de extaz, de iluminare, de halucinație trează, poetul trebuie să comunice aluziv, criptat prin simbol, un obiect poetic „greu comunicabil”. Tocmai de aceea noua poezie își adaptează mijloacele și procedeele poetice: descrierea este înlocuită cu sugestia și aluzia, se mizează pe principiul corespondențelor, culorilor li se asociază stări de spirit și sentimente(procedeul „metafizicii cromatice”), muzicalitatea se obține prin aliterații, asonanțe, refrene și laitmotive. Temele și motivele simboliste sunt adaptate sensibilității omului de secol XX: solitudinea, nevroza, isteria, spațiul citadin, parcul, toamna, parfumurile, pietrele prețioase ș.a. Reprezentanții simbolismului european sunt: Baudelaire, Rimbaud, Moreas, Verlaine.
	Simbolismul românesc, primul nostru curent sincron cu modelele occidentale, este teoretizat, la sfârșitul secolului al XIX-lea de Alexandru Macedonski în articole publicate în revista „Literatorul”: „Poezia viitorului”, „Despre logica poeziei”, „Simțurile în poezie”; ulterior revista „Viața nouă” a lui Ovid Densușianu și „Sburătorul” lovinescian devin tribune sle noului curent. Vor publica în paginile acestor reviste poeți precum: George Bacovia, Dimitrie Anghel, Traian Demetrescu, Ștefan Petică, Elena Farago, Ion Minulescu - reprezentanții cei mai de seamă ai simbolismului nostru. 
	George Bacovia, poet de un tragism absolut, cu o viziune sumbră asupra lumii și a ființei umane, are o creație lirică restrânsă și monocordă. Volumele lui sunt publicate în perioada interbelică: „Plumb” - 1916, „Scântei galbene” - 1926, „Cu voi ...” - 1930, „Comedii în fond” - 1936 și „Stanțe burgheze” - 1946. 
	Plasată în deschiderea volumului cu același titlu, poezia „Plumb” poate fi considerată o „ars poetica” implicită, fiind reprezentativă pentru viziunea poetului asupra lumii, ființei, morții, dar, nu în ultimul rând, și asupra relației cu cuvântul. Așezată pe principiul baudelairian al corespondențelor, poezia pune în relație ființa poetică cu realitatea lumii -- cadru exterior.
	Prima strofă a poeziei conturează o realitate redusă la dimensiunea și forma unui cavou: „Stam singur în cavou”; spațiul mortuar închis, rece, sufocant este imaginea unei lumi-temniță, dincolo de marginile căreia nu mai există decât neantul. În toată poezia bacoviană, cavoul se conturează ca o metonimie a lumii însuși văsute ca un spațiu emblematic al morții: odaia este un cavou, târgul provincial, de asemenea. În acest spațiu, moartea este concretă, prezentă, materializată în obiecte funebre: „sicrie”, „flori”, „coroane”, „funerar vesmânt”, „mort” -- tutuor asociindu-li-se calificativul „de plumb”. Metal nenobil, greu, maleabil și toxic, plumbul devine în poezia bacoviană un simbol al materialității apăsătoare a lumii (lipsită de orice transcendență, de orice dimensiune metafizică), al existenței ortăvite de boală, de gândul morții, al unei alchimii inverse, malefice. Dincolo de elementul vizual, cadrul este completat de sonoritățile lugubre ale vântului sau ale scârțâitului recuzitei funebre: „și era vânt ...”, „Și scârțâiau coroanele de plumb”. Sinistra sinestezie este completată prin percepția tactilă a frigului: „Stam singur lângă mort și era frig”. Primul vers al poeziei: „Dormeau adânc sicriele de plumb,” situează cadrul evocat într-un trecut îndepărtat, continuu, datorită valorii expresive a timpului imperfect.
	Strofa a doua adaugă temei morții motivul „amorului”/al „iubitei moarte”, regăsit și în poezia romantică, de obicei în specia elegiei erotice funebre. Acest motiv conduce confesiunea eului liric ce se prezintă pe sine stând „sigur”, „în cavou”, „lângă mort”. Discreția confesiunii care evită mărturisirea unor trăiri sau sentimente subliniază un eu poetic incapabil de a-și comunica condiția: tot ceea ce mărturisește acesta este starea de solitudine absolută în spatele căreia se ascunde vulnerabilitatea ființei în fața morții. Într-o lume în care totul a devenit „de plumb”, în care moartea se ipostaziază în toate formele, în toate obiectele, eul liric pare ultima făptură vie. Această realitate de coșmar provoacă spaima, teroarea, exprimate acut, primitiv prin strigăt: „și-am început să-l strig”. Departe de a fi o invocare orfică a iubitei moarte, strigătul eului poetic subliniază dezaxarea, prăbușirea nervoasă, isteria, spaima, oroarea. Se sugerează astfel aluziv că strigătul dezarticulat reflectă o realitate lăuntrică ce nu poate fi comunicată prin cuvinte ci doar printr-un țipăt animalic, dezarticulat, visceral.
	Plumbul, „simbol referențial”, „imagine polarizantă” a întregii opere bacoviene (Vasile Fanache) creează o distopie poetică. Bacovia proiectează realitatea existenței în simbolul unui metal cu proprietăți speciale, ale cărui semnificații sunt alchimice: substanța latentă în orice, pragul dintre existent și inexistent, ascuns, tăcut, dar omniprezent: „Acum, apa, pământul, aerul, focul și omul însuși, sinteză simbolică a elementelor, s-au preschimbat în altă materie, lipsită de forță resurecțională, plumb[…]. Primele numesc ceea ce este, plumbul numește ceea ce devine tot ce este.”
	Poezia „Plumb” conține tehnici și procedee simbolistice (simbolul plumbului, principiul corespondențelor, procedeul metafizicii cromatice, laitmotivul), fără, însă, a fi cu adevărat simbolistă. Muzicalitatea, vagul și diafanul, precum și dimensiunea transcendentă a lumii -- elemente fundamentale ale esteticii simboliste -- lipsesc. De altfel, poetul însuși se consideră un decadent: „Nu îmi place tradiționalismul și nici pentru moderniști n-am laude.[...] Cât privește despre mine, am fost și rămân un poet al decadenței.”
