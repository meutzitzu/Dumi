ESEU I.L.Caragiale, ”O scrisoare pierdută” (Temă și viziune)
    Categoria estetică a comicului, particularizată în patru tipuri fundamentale: comicul de situație, comicul (clasic) de caracter, comicul (realist) de moravuri și comicul de limbaj, este cea pe care se definește una dintre cele mai vechi specii literare, comedia. 
    Considerată specie dramatică ”joasă”, ”plebee”, opusă speciei ”nobile” a tragediei antice, comedia sancționează prin râs, ironie, sarcasm defecte ale lumii sau ale naturii umane (prostia, zgârcenia, naivitatea, ticăloșia, demagogia, politicianismul etc.). Ca structură, specia se bazează pe un ”conflict aparent”, slab tensionat, născut din confuzie, dintr-o pierdere a unui obiect sau dintr-o manie, fixație ridicolă a unuia dintre personaje. La rândul lor, personajele oricărei comedii, dincolo de individualitatea lor, reprezintă unul dintre ”rolurile fixe” – una dintre convențiile speciei: ”seducătorul”, ”adultera”, ”încornoratul magnific”, ”prietenul casei (confidentul)”, ”sluga ingenioasă” etc. Conflictul comic lipsit de tensiune permite un final ”împăcare generală”: specia comediei nu are învingători și învinși, toate persoanele triumfă și se împacă, la final. Vechea deviză antică ”Ridendo castigat mores” (”Râzând îndreptăm moravurile”) subliniază faptul că specia folosește critica, ironia, satira și umorul ca instrumente vindecătoare.
    Marele dramaturg român I.L. Caragiale face, în calitatea sa de junimist, critica ”formelor fără fond” din societatea românească de la sfârșitul secolului XIX, într-o operă comică alcătuită din volumul ”Momente și schițe” și din cele patru comedii: ”Conu Leonida față cu reacțiunea”, ”O noapte furtunoasă”, ”O scrisoare pierdută”, ”D’ale carnavalului”. Toate comediile marelui dramaturg sunt realiste, biciuind necruțător societatea românească de tranziție, post pașoptistă, și ”mofturile” unei lumi corupte, având vocația parvenirii.
    ”O scrisoare pierdută” – capodopera dramaturgiei caragialiene – este opera cu cea mai ”distinsă” lume burgheză; dacă în celelalte comedii, personajele sunt mahalagii și mahalagioaice, aici în ”scrisoarea pierdută”, ele alcătuiesc protipendada unui orășel provincial, ”capitala unui județ de munte”.
    Timpul și spațiul sunt clar precizate – element specific realismului. Acțiunea anunțată a fi ”în zilele noastre”, se petrece de fapt în contemporaneitatea dramaturgului, și acoperă ultimele zile ale agitatei campanii electorale din ”anul de grație 1883”, așa cum precizează unul dintre personajele piesei, Cațavencu. 
La rândul lui, spațiul în care se desfășoară acțiunea circumscrie primăria și prefectura orașului; mișcările personajelor conturează, însă întreaga hartă a orașului: în centru se află ”catindrala Sf. Niculai”, ”tribunalul”, ”Școala de băieți”, ”Școala de fete”, ”primăria” și ”prefectura”, instituții pe care polițaiul orașului pune steaguri, în cinstea campaniei electorale. Piața din centrul orașului (”Piața 11 Fevruarie”) își primește numele de la o dată de referință în dramaturgia caragialiană (detronarea lui Cuza), eveniment la care unele personaje au participat (însuși cetățeanul turmentat se revendică de la el: ”Ce trebui să mai spui cum mă cheamă? Mă cunoaște conu’ Zaharia de la 11 Fevruarie! iacă un cetățean și eu ...”). Tot în zona centrului se mai află ”casele lui domn’ Nae Cațavencu” (spionate la miezul nopții de polițaiul Pristanda), acolo unde este sediul societății patronate de ”onorabilul avocat”, ”Aurora Economică Română” (A.E.R.) și redacția ”Răcnetului Carpaților”, ziarul în care este înjurat prefectul Tipătescu (”vampirul”) și în care ar urma să se dea publicității scrisoarea compromițătoare pentru Zoe. Micul orășel de provincie mai are un tribunal (la care și de la care, urmând un traseu stereotip, avocații Farfuridi și Brânzovenescu se perindă). Tribunalul este prevăzut și cu un loc de detenție, cunoscut sub numele de ”Hârdăul Petrache”, loc în care va fi ”turnat” Cațavencu, după ce Pristanda îl ”umflă”, din ”ordinul verbal al lui Conu Fănică”. La telegraful orașului se primesc ”depeși fe-fe urgente” de la București, precum cea care anunță numele lui Agamemnon Dandanache, numit de conducerea partidului drept candidat la alegerile de deputați la ”Colegiul al doilea”. Până la ”Bariera Unirii” ce separă orașul de ”Moșia Zăvoiu”, proprietate a prefectului, se mai înregistrează în acest spațiu numeroase bodegi și cârciumi, locuri în care poposește cetățeanul turmentat condus de Cațavencu, până când ”onorabilul” reușește să îi fure scrisoarea.
Personajele comediei se ordonează concentric, în funcție de autoritatea lor politică. Nucleul, ”stâlpii puterii din județ”, este alcătuit din prefectul Șt. Tipătescu, prezidentul ”partidului la putere” Zaharia Trahanache și Zoe, cea de-a doua nevastă a ”venerabilului”, dar în același timp amanta de opt ani a ”vampirului”. În jurul acestui nucleu se agită pe orbite mai apropiate sau mai îndepărtate personaje zgomotoase, locvace și cu ambiții politice. Farfuridi și Brânzovenescu sunt membri vechi de partid  și amici ai lui Zaharia Trahanache. Avocat și membru al aceluiași partid, Nae Cațavencu este șeful unei aripi dizidente. Mai modești social sunt doar cetățeanul turmentat (fost poștaș, devenit recent ”apropitar”, mândru de dreptul de vot) și Pristanda, ”polițaiul orașului” (de fapt șeful poliției, căci are ”băieții” în subordine). În această lume de un ”lichelism senin” și de ticăloși inocenți cel mai sordid personaj este Agamemnon Dandanache. Trimis de la București să candideze în Colegiul al II-lea, Gagamiță este un cretin cinic, dar câștigătorul alegerilor. Deși e, în fond, tragic să se dispute fotoliul de deputat în parlamentul țării între ”un prost” și ”o canalie”, finalul – triumful în alegeri al unuia ”mai prost decât Farfuridi și mai canalie decât Cațavencu” -- sugerează că până și comicul are o parte ”dezesperantă” ce frizează tragicul. Junimismul conservator al lui Caragiale este evidențiat în critica moravurilor partidului liberal din epocă, reprezentat de două personaje, în spatele cărora istoricii literari au detectat două personalități istorice reale: Farfuridi, ”prostul moderat” este I. C. Brătianu, iar ”canalia” Nae Cațavencu îl reprezintă pe C. A. Rosetti.
    Din punct de vedere al structurii comedia ”O scrisoare pierdută” se abate de la echilibrul comediei clasice alcătuită din trei acte. Comedia caragialiană este alcătuită din patru acte pe parcursul cărora tensiunea dramatică crește prin acumulare (tehnica ”boule de neige”) și prin false deznodăminte. Actul al IV-lea introduce un nou personaj, ”trimisul centrului” Dandanache, odată cu care se profilează deznodământul-surpriză. Simetria construcției dramatice se naște din dublarea scrisorii pierdute: răvașul scris de Tipătescu pentru Zoe, probând adulterul și folosit ca instrument de șantaj în politică este doar un ”dulce bilețel provincial”; ”varianta malefică” a răvășelului e scrisoarea găsită, la București, de Dandanache. Există, așadar două scrisori pierdute cu un destin similar până la un punct: din probă a infidelității conjugale a unei familii din lumea bună, scrisorile devin ”arme politice”, instrumente de șantaj. Diferența e că Nae Cațavencu îi promite Zoei returnarea scrisorii compromițătoare odată ce va fi ales, pe când Agamemnon Dandanache n-o va mai înapoia niciodată ”becherului”, căci ”mai trebuie ș-altă dată”.
    Acțiunea piesei se derulează alert, cu false rezolvări ce amplifică tensiunea; un aparent deznodământ se profilează la sfârșitul actului al II-lea, când Zoe și Tipătescu cedează și cad de acord cu susținerea lui Cațavencu. Prin tehnica ”loviturii de teatru”, această posibilă rezolvare este anulată, căci de la telegraf sosește o ”depeșă fe-fe urgentă” prin care se cere alegerea ”cu orice preț” a lui Dandanache. Punctul culminant îl reprezintă actul al III-lea, în care cei doi aspiranți, Farfuridi și Cațavencu, își susțin discursurile electorale, la o ședință de partid care se încheie cu o păruială generală după ce ”prezidentul” anunță numele ”trimisului centrului”. Actul al IV-lea profilează deznodământul: pierdută de Cațavencu, scrisoarea este găsită pentru a doua oară de cetățeanul turmentat care i-o și remite ”andrisantului” , Zoe.     
    Scena împăcării dintre Zoe și Cațavencu, memorabilă, este reprezentativă. Inițial, Cațavencu, înfrânt, îi mărturisește Zoei că i-a pierdut scrisoarea. Zoe simte că ”s-a întors jocul”, căci Cațavencu a devenit șantajabil, printr-o poliță falsificată căzută în mâinile lui Trahanache. Amenințarea Zoei: ”Când te-a arestat Fănică te-am scăpat eu, acum te arestez eu și n-ai să mai scapi până ce nu mi-oi găsi scrisoarea!” arată puterea, autoritatea de care se bucură Zoe într-o lume a bărbaților politici. Pentru că între timp cetățeanul turmentat reapare și îi dă Zoei scrisoarea, aceasta își schimbă atitudinea față de Cațavencu și se poartă cu adevărat ca o doamnă din lumea bună, iertându-l: ”pe parola mea de onoare, esti scăpat”. Gestul Zoei pare generos, însă ”dama bună” dovedește inteligență politică atunci când îi cere lui Cațavencu să conducă manifestația publică în cinstea deputatului nou ales. Astfel, ea destructurează aripa dizidentă din partid, asigurând liniștea soțului și amantului ei: ”gașca” lui Cațavencu se risipește atunci când șeful ei trece de partea ”stâlpilor puterii”, devenind ”de-ai noștri”. Mai mult, Zoe nu uită să-i sugereze ”șarpelui” posibilitatea unei viitoare candidaturi: ”Fii zelos. Asta nu-i cea din urmă Cameră!”. Fermecat, fostul adversar exclamă: ”Madam, ești un înger!”.
    Ultima scenă a piesei reunește toate personajele comediei – artificiu tehnic specific dramaturgului, regăsit în toate cele patru comedii ale sale. Într-o atmosferă de carnaval, toată urbea sărbătorește triumful degeneratului Agamiță Dandanache. În didascaliile care precedă scena, dramaturgul insistă asupra unor detalii ce sugerează ”turmentația” tuturor: masele de alegători sunt amețite, toți sunt ”foarte chefuiți”, lumea are ”borcane de băutură în mâini”, fruntașii partidului sunt serviți cu ”pahare de șampanie”. În fruntea acestui cortegiu bahic se află Cațavencu, secondat de cetățeanul turmentat. Lumea piesei celebrează, într-o euforie ineptă, ”binefacerile unui sistem constituțional”.
    Toate tipurile de comic se regăsesc în ”O scrisoare pierdută”: comicul de situație se leagă de aparițiile agasante, întotdeauna inoportune, ale cetățeanului turmentat; comicul de caracter subliniază defectele naturii omenești (slugărnicia – Pristanda, prostia – Farfuridi, vanitatea – Trahanache etc.); comicul de moravuri satirizează defectele societății românești, o lume balcanică, pestriță, agitată, ”fără moral și fără prințipuri”, veselă în ticăloșia ei. 
În cel mai înalt grad reprezentativ este, însă, comicul de limbaj. ”Inefabil ca și lirismul eminescian [...]”, comicul de limbaj, numit de George Călinescu ”caragialism”, este maniera proprie de a  vorbi a personajelor.  Limba lor este coruptă, stâlcită, uneori ininteligibilă, ”un seducător infern al verbului comic” (V. Cristea) care exercită o forță de seducție incomparabil mai mare decât cea a expresiei corecte. Comicul de limbaj este enorm. Sursele lui sunt diverse: cuvinte stâlcite – ”catindrală”, ”bampir”, ”andrisant”, ”plebicist”, ticuri verbale – ”nu mă-mpinge, c-amețesc”, ”eu pentru cine votez?”, ”curat”, ”aveți puțintică răbdare”, truisme – ”unde nu e moral, acolo e corupție”, asocieri discrepante de cuvinte – ”diavolul de popă”, ”bariera Unirii”, nonsensuri – ”să se revizuiască primesc, dar să nu se schimbe nimica […]”, etimologii populare. În cazul acestora din urmă, avocatul Nae Cațavencu face dovada carențelor sale culturale: pentru el ”capitaliștii” sunt locuitorii capitalei, ”faliții” sunt oameni de fală, iar adjectivul ”liber-schimbist” nu mai are nicio legătură cu sensul real (doctrina liberului schimb, a ridicării taxelor vamale).
    La sfârșitul sec. al XIX-lea, contemporanii marelui dramaturg l-au acuzat de ”lipsă de ideal”, de ”răutate senină” și de faptul că nu triumfă binele, iar răul nu este pedepsit. Caragiale nu-și sancționează, aparent, personajele, dimpotrivă, ele ne sunt simpatice. Titu Maiorescu, în articolul ”Comediile domnului I.L. Caragiale”, clarifică relația între valoarea estetică a unei opere de artă și valoarea ei educativă, moralizatoare, luându-i apărarea marelui dramaturg.    

