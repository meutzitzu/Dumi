		<roman interbelic _modern_/de analiză psihologică/al experienței directe>
		Camil Petrescu - „Ultima noapte ...”

	Perioada dintre cele două războaie mondiale asistă, în spațiul românesc, nu numai la confruntarea dintre tradiționalism și modernism, ci și la (târzia) înflorire/impunere a speciei romanului. Dacă în literaturile occidentale, romanului tradițional (balzacian, tolstoian), cultivat în a doua jumătate a secolului al XIX-lea, îi urmează, în prima jumătate a secolului XX, formula romanului proustian, de analiză psihologică, în literatura română cele două formule de roman coexistă. O parte din marii noștri romancieri interbelici -- Liviu Rebreanu, Mihail Sadoveanu, George Călinescu -- preferă formula romanului „de creație”, frescă socială; alții, în schimb, pledează pentru adoptarea modelului proustian sau gide-an. Camil Petrescu, Mircea Eliade, Mihail Sebastian aduc în romanele lor experiența autobiografică, trăită direct. (De aici, numele de „scriitori trăiriști” sub care sunt cunoscuți).
	Camil Petrescu este o personalitate manifestată în multiple domenii literare: ca dramaturg(„Jocul ielelor”, „Act venețian”, „Suflete tari”), promovează „drama de idei”, contribuind la modernizarea dramaturgiei românești. Calitatea de romancier o dobânește prin cele două romane ale sale, „Ultima noapte de dragoste, întâia noapte de război” și „Patul lui Procust”. (Un al treilea roman, „Un om între oameni” a rămas neterminat.) Poet este grație volumului „Ideea. Ciclul morții”, inspirat din realitățile primului război mondial. Nu în ultimul rând, această prodigioasă activitate literară este completată de pagini eseistice, doctrinare („Fals tratat pentru uzul autorilor dramatici”, „Noua structură și opera lui Marcel Proust”). Toate aceste domenii literare stau sub o concepție unitară: „literatura pentru adevăr”.
	Cel mai important concept al doctrinei literare camilpetresciene este cel al „autenticității”. În conferința-eseu „Noua structură și opera lui Marcel Proust”, scriitorul constată că proza europeană nu a reușit să se coreleze cu descoperirile revoluționare făcute în pragul secolului XX în științe: matematicile post-euclidiene, fizica cuantică, teoria relativității a lui Einstein generează o nouă imagine despre univers văzut ca o plasă cuantică, iar nu ca o reprezentare atomistă; la rândul lor, medicina și psihologia (psihanaliza doctorului Freud) contribuie la formarea unei noi imagini a omului și a realităților sale interioare -- memorie, psihism. Toate descoperirile sunt valorificate în filosofia începutului de veac. Henri Bergson și Edmund Husserl redefinesc cunoașterea drept „act subiectiv”, proiectare a lumii exterioare în oglinda conștiinței, așezând-o sun dominația intuiției și a afectului, iar nu sub cea a logicii și a rațiunii. Într-o astfel de realitate, scriitorii nu au reușit să-și coreleze proza cu descoperirile noii episteme. Camil petrescu crede că singurul scriitor „corelativ” cu spiritul veacului XX este Marcel Proust, tocmai pentru că pune în centrul romanului său, „În căutarea timpului pierdut” „eul și devenirea lui sufletească”, „curgerea de stări interioare”, „fluxul memoriei”. Restul scriitorilor rămași atașați vechii paradigme științifice promovează o literatură „falsă”, „inautentică”. Elementul cel mai artificial este naratorul demiurg. Omnisciența sa, producătoare de adevăr absolut, este anacronică, neadaptată noilor descoperiri. 
	O literatură a autenticității presupune, în viziunea lui Camil Petrescu, o instanță narativă subiectivă, intradiegetică: „Să nu descriu decât ceea ce văd, ceea ce aud, ceea ce înregistrează simțurile mele, ceea ce gândesc eu ... Aceasta-i singura realite pe care o pot povesti ... Dar aceasta-i realitatea conștiinței mele, conținutul meu psihologic ... Din mine însumi eu nu pot ieși ... Orice aș face eu nu pot descrie decât propriile mele senzații, propriile mele imagini. Eu nu pot vorbi onest decât la persoana întâi ... ”

