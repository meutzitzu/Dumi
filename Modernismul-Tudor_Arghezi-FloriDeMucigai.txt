		Modernismul. Tudor Arghezi - „Flori de mucigai”


	Direcție culturală ce acoperă prima jumătate a secolului XX, atât în spațiul european, cât și în cultura română, modernismul este o orientare eterogenă, dificil de definit altfel decât ca având cultul noului; expresie în arte a liberalismului burghez, modernismul își datorează complexitatea derutantă multitudinii de curente, școli care îl compun: decadentism, simbolism, expresionism, ermetism, avangardă - aceasta din urmă, forma a modernismului extrem și, totodată, punct de disoluție a mișcării moderniste. Oricât de diferite sunt esteticile care îl compun, modernismul se recunoaște, în lirică, prin rafinamentul limbajului și al versificației, prin intelectualizarea emoției lirice, prin desentimentalizare, prin tensiunea, prin densitatea semantică a discursului poetic.
	În spațiul românesc, mișcarea modernistă se conturează în jurul revistei și al cenaclului „Sburătorul”, conduse de Eugen Lovinescu. Aceluiași critic i se datorează și legitimarea teoretică a modernismului românesc, într-un context cultural dominat de curentele direcției tradiționaliste (Sămănătorism, Poporanism, Gândirism). Teoreticianul modernismului românesc își elaborează „teoria sincronismului/a imitației” pe care o dezvoltă într-un amplu studiu de sociologie a culturii, „Istoria civilizației române moderne”. Pentru prima dată, imitarea modelelor culturale occidentale este văzută ca „factor de progres” și cale de sincronizare a culturii române cu „spiritul veacului”. Eugen Lovinescu consideră că tradiționalismul este o formă reacționară de inadecvare la realitățile moderne, o utopie și o formă de izolare a culturii și literaturii române.
	Spirit neliniștit, eminamente modern, Tudor Arghezi este creatorul unei opere poetice monumentale, rezultat al peste șapte decenii de activitate creatoare. Primul său volum de poezii, „Cuvinte potrivite”, publicat în 1927, îl așază în galeria marilor poeși români interbelici, alături de Lucian Blaga sau de rivalul său, Ion Barbu. Personalitate proteică, Arghezi își recunoaște contradicțiile interioare și zbuciumul lăuntric în „ars poetica” „Portret”: „M-am zămislit ca-n basme cu șapte frunți și șapte / Grumazi și șapte țeste. / Cu-o frunte dau în soare, cu celelalte-n noapte. / Și fiecare este / Și nu este. / Sunt înger, sunt și diavol și fiară și-alte-asemeni / Și mă frământ în sine-mi ca taurii-n belciug /[...]”. Neliniștea temperamentului artistic arghezian se reflectă într-o operă poetică cu o derutantă varietate tematică: poezia programatică stă alături de cea filozifică, poezia „fiorului religios” (Psalmi) comunică cu versurile „universului carceral”, lirica pentru copii sau cea a universului miniatural, „al boabei și fărâmei”, e completată de „Blesteme” sau de poezia sociogonică. Unică în poezia noastră interbelică este și ipostaza de „poet meșteșugar” („poeta artifex”, „poeta faber”), vizibilă chiar în titlul volumului „Cuvinte potrivite”. Cu o atitudine ludică față de cuvânt, Tudor Arghezi vede poezia ca „potrivire de cuvinte”, ca șlefuire, îmbinare surprinzătoare a unor cuvinte preluate din toate registrele limbii. Proteismul și ipostaza de poet artizan fac din Tudor Arghezi un reprezentant al modernismului eclectic: se recunosc în opera sa influențe din toate curentele literare: din romantismul post-eminescian, din decadentism și simbolism. 
	Cel de-al doilea volum arghezian, „Flori de mucigai”, a fost condiderat „o erezie estetică”; unitar din punct de vedere tematic, el reunește douăzeci și cinci de poezii ce alcătuiesc „cronica” unui timp și a unui spațiu infernal: temnița. Poezii precum „Pui de găi”, „Fătălăul”, „Morții”, „Ion ion”, „Cina”, „Tinca”, „Candori” surprind cu cruzime, cu detașare rece scene atroce din viața pușcăriei sau figuri de deținuți -- tâlhari, prostituate, amorezi barbari de mahala, cuțitari, țigănci florărese, oprimați social. Șocant din punct de vedere estetic, volumul (rod al unei experiențe autobiografice -- lunile de detenție petrecute de poet la închisoarea Văcărești pentru delict de presă) se alcătuiește din „fermecătoare stampe diabolice” (-Perpessicius), prin încălcarea tuturor canoanelor lirice. Primul încălcat este canonul tematic: potrivită pentu proza realistă, tema temniței este una „ne-poetică”; o a doua sfidare se constituie la adresa „sentimentului”: poeziile volumului, cu excepția primeia, ilustrează lirismul obiectiv și prezintă cu detașare, aparent fără empatie, întunecata lume evocată. Nu în ultimul rând, este sfidată convenția limbajului poetic: termeni agrotici, lexic trivial, expresii mahalagești (alături de cuvinte rare preluate din registrul arhaic și bisericesc al limbii) au făcut ca volumul arghezian să fie considerat „vulgar” și să suscite indignarea lui Nicolae Iorga (care l-a interzis în școli). De fapt, volumul „Flori de mucigai” alcătuiește cronica unui spațiu întunecat, insalubru, populat de șobolani, păduchi, alături de ființe umane magrinale, decăzute. Condiția umană, în ipostaza ei cea mai vulnerabilă, supusă păcatului, vinovăției morale, bolii sau morții este contruată de poeziile volumului.
	Dialogul cu estetica decadentă se face nu numai prin titlul cu trimiteri spre volumul lui Charles Baudelaire „Les fleurs du mal”, ci și prin categoriile estetice negative: satanicul, urâtul, răul, morbidul. De altfel, crezul artistic arghezian este acela că poezia se poate naște din orice, „din bube, mucegaiuri și noroi”: niciun domeniu al vieții, oricât de insalubru sau de jos s-ar situa, nu poate fi exclus din lirică. 
	Poezia care deschide volumul, preluându-i și titlul, „FLori de mucigai” este o artă poetică particulară: ea nu comunică viziunea atgheziană despre poet, poezie și actul creator, ci se referă la un caz particular al acestora, relaționând doar cu poeziile ciclului, cu „stihurile de-acum”. Singurul text subiectiv din volum, poezia are rolul de a prefața ciclul, de a deschide porțile infernului și de a atenua șocul estetic produs de lectura următoarelor poezii.
	Eul liric se prezintă într-o dublă ipostază: cea de poet: „... am scris ... stihurile de-acum” și cea de întemnițat, el însuși aflat în spațiul închis, întunecat al temniței. Această dublă ipostază a eului liric deschide sugestii fie spre condiția poetului damnat romantic, fie spre cel „blestemat”, decadent.
	Tragismul condiției poetului e accentuat nu numai de „întuneric”, „singurătate”, de sentimentul absenței din timp, ci și de sentimentul că a fost abandonat de Dumnezeu. Actul de creație va fi fără har, fără inspirație, „cu puterile neajutate / Nici de taurul, nici de leul, nici de vulturul / Care au lucrat împrejurul / Lui Luca, lui Marcu și lui Ioan”, un efort chinuit, penibil: „Le-am scris cu unghia pe tencuială”. Scrijelite „cu unghia”, versurile transmit disperarea celui închis, regresia lui dinspre uman înspre bestial; actul creator nu mai păstrează nimic din bucuria jocului cu cuvântul și nici din finețea sau migala „meșteșugului” artizanal. Versurile devin strigăte de disperare, ele vor conota răul, moartea, nevoile fizice ale trupului: „Sunt stihuri fără an, / Stihuri de groapă, / De sete de apă / Și de foame de scrum, / Stihurile de acum”. Începute cu „unghia îngerească”, ele vor continua să fie scrise cu „unghiile de la mâna stângă”. Dacă în vechile credințe, mâna stângă este a diavolului, versurile rezultate vor comunica răul, demonicul, vor contura infernul, dar în același timp vor fi barbare, rudimentare, lipsite de precizie, de finețe: produse ale mâinii stângi, „stihurile de-acum” sunt stângace, imperfecte din punct de vedere prozodic, nerafinate ca limbaj, fără „cuvinte potrivite”. Dacă în poezia „Testament” actul de creație poetică avea la îndemână două feluri de „slovă”, „slova de foc și slova făurită”, în poezia „Floi de mucigai” actul creator stă sub semnul răului, al diavolului.
	S-a spus despre volumul arghezian, cu viziunea lui grotescă și tragică în același timp, că e un amestec de cruzime și rafinament, suavitate și brutalitate, delicatețe și morbid. George Călinescu observă că acest volum este „operă de rafinament, de subtilitate artistică [...]”, reclamând un cititor cultivat care nu face eroarea de a le considera vulgare. Modernismul volumului se desprinde nu numai din apelul la esetstica decadentă a urâtului, ci și din atitudinea de frondă, din încălcarea tuturor canoanelor liricii.
